নাদ নূপুর
        ~সুলতান খান বর্ণ

বর্ণ আমলিগোলার বড় রাস্তাটা দিয়ে শহীদনগরে যাওয়ার জন্য ৪নং গলিতে ঢুকল। কোচিং শেষ করে প্রতিদিনই এই রাস্তা দিয়ে বাড়ি যায় ও। কাঁধে ব্যাগ ঝুলিয়ে সকলে এই পথে পড়ার জন্য যাত্রা দেয়, আর সন্ধ্যা গড়াল গড়াল এমন সময় বাড়ি ফিরে। প্রতিদিনের এই অতি চেনা পথ মোটামুটি ভালোই জন সরগরম জায়গা। বিশেষ করে বিকেল দিকে। হোটেল গুলোতে শুরু হয় বেচা-কেনার ঢল। বাসা বাড়ির সবাই নেমে পরে বিকেলের নাস্তার খোঁজে। এই কোলাহল চলে মাগরিব এর আজান পর্যন্ত। তবে বর্ণ‌ এই কোলাহল এর খুব কমই দেখতে পায়। কারণ ও মাগরিব এর আজান এর আগে দিয়ে এই পথ দিয়ে চলে যায়। তবে রাস্তায় মানুষের ভিড়ের কবলে ওকে পরতেই হয়। চায়ের দোকানের আড্ডার শব্দ পুরো এলাকায় ছড়িয়ে পড়ে। গলির বড় বড় বাড়ি গুলো খুব চমৎকার ভাবে সাজানো না থাকলেও দেখতে ভালোই লাগে। কিছু কিছু বাড়ির বারান্দা বেয়ে নেমে এসেছে বাগান বিলাস। লাল লাল পাতার মাঝে লংকার মতো ছোট ফুল ফুটে থাকে। সেই বাড়ি গুলোর নিচে ছোট ছোট বাচ্চা কোলে নিয়ে গল্প করে বেশ কিছু মহিলা। সব মিলিয়ে এই রাস্তা এত নিরব কখনো থাকেনি যতটা বর্ণ আজ দেখছে। চিরচেনা ৪নং গলিটা যেন হটাৎ করেই নীরবতায় ছেয়ে গেছে। গলির বাইরের হোটেল গুলো কেমন নির্জীব হয়ে আছে,যেন প্রাণ নেই। দু এক জন শুধু কাঁথা পুরি কেনার জন্য দাঁড়িয়ে আছে। আমলিগোলা রোড এ তাও কিছু লোক দেখা গেছে কিন্ত ৪নং গলি পুরোই মানব শূন্য হয়ে আছে। অস্বস্তিকর এক নিরবতা। গা ছমছম করে উঠল বর্ণের। বাড়ির নিচে আজ কোন মহিলাও নেই। গলিতে ঢুকা মাত্র  আজান শুরু হল। বাড়ির জানালা গুলো লাগনোর শব্দ কানে বিঁধছে বর্ণের। মানুষের অস্তিত্বর টের পা‌ওয়া গেল কিন্তু কাউকে দেখা যাচ্ছে না রাস্তায়। শুধু বর্ণ একা হাঁটছে রাস্তায়। আশেপাশে আর কেউ নেই। ছমছম করা পরিবেশে হঠাৎ গা শিউরে উঠল বর্ণের। মনে হল পিছনে কেউ একজন নূপুর পায়ে ওর পিছু নিচ্ছে। বর্ণ ভয় পেতে শুরু করল। আবছা আলোয় এই ধরনের শব্দ মনকে নাড়িয়ে দেয়। ভয়ে থমকে দাঁড়াল বর্ণ। সঙ্গে সঙ্গে নূপুর এর শব্দ‌ও নেই। বর্ণ হাঁটলেই শব্দ শোনা যাচ্ছে। থামলে, স্তব্ধ। আশেপাশে কেউ নেই। দেখা যাচ্ছে না কাউকে। বর্ণ যত জোরে হাঁটে নূপুর এর শব্দ‌ও তত জোরে হয়। যেন নূপুর পায়ে কেউ ওর পিছনে দৌড়াচ্ছে। প্রচন্ড ভয় ওকে চারদিক থেকে ঘিরে বসল। কি হচ্ছে কিছুই মাথায় ঢুকছে না। ওর দাদির ভাষ্যমতে মাগরিব এর আজান এর সময় ভূত প্রেতাত্মাদের চলাফেরা শুরু হয়। বর্ণ এসব এ বিশ্বাসী না। তবে এখন কেন যেন‌ ওর মনে এই বিশ্বাস ঢুকে গেছে। প্রচন্ড ভয় নিয়ে ও‌ পিছনের দিকে তাকালো। সামনের রাস্তার মতো পিছনে ও জন‌ শূন্যতা। কোথাও কেউ নেই। ওর ভয়ে বুকের  মধ্যে হঠাৎ করে ধক্ করে উঠলো। ও জোরে হাঁটা শুরু করল। এখন কেন যেন মনে হল যে কেউ শুধু ওর পিছু নিচ্ছে না ওর নাম ধরেও ডাকছে। একটা বড় বাড়ির সামনে এসে বর্ণ দাঁড়িয়ে পরল। নূপুর এর শব্দ‌ এবার আর উধাও হলো না। তবে শব্দের তীব্রতা কমে এসেছে। খুব আস্তে শব্দ‌ হচ্ছে। বাড়িটির দ্বিতীয় তলা থেকে বাগান বিলাস বেয়ে নীচ তলায় চলে এসেছে। নীচ তলার সামান্য আলো এসে পড়েছে বর্ণের মুখে। ভয়ে ফ্যাকাসে হয়ে আছে মুখ। তবুও বীরত্ব দেখাতে হবে, ছেলে মানুষ বলে কথা। মাথা আস্তে করে পিছন দিকে ফিরাতেই বর্ণের মাথা ঘুরিয়ে দিল। ধবধবে সাদা শাড়ি পরা, খোলা চুল, পায়ে নূপুর, ঠোঁটে লাল লিপস্টিক, ওর দিকেই এগিয়ে আসছে কেউ একজন। ওর নাম ধরেও ডাকছে। এমন কাউকে ও এর আগে কখনো দেখিনি। চোখের পলকে ওর একদম সামনে চলে আসলো মেয়েটি। বর্ণকে বলল,"আমায় চিনতে পারছ।" গলার স্বর শুনে মনে হল এ কোনো পুরুষের ধ্বনি। বর্ণ চিৎকার করতে চাইছে কিন্তু ওর গলা যেন আটকে গেছে। এই চেহারা, এই কন্ঠ ও এর আগে জীবনেও শুনেনি। এ নিশ্চিত কোনো পিচাশ। বর্ণ ওখানেই জ্ঞান হারালো।
জ্ঞান ফিরার পর দেখতে পেলো ও বিছানায় শুয়ে আছে। বর্ণ শরীরের কাঁপা কাঁপা জ্বর নিয়ে বালিশে হেলান দিয়ে আছে। সে দিন এর ঘটনার পর থেকে আর ঠিক মতো কিছু খেতে পারেনা ও। সকালে একটু জ্বর কমে সুস্থ বোধ করে, আবার সন্ধ্যা গড়াতে শুরু করলেই ওর জ্বর‌ও বাড়তে থাকে। তিনদিন যাবত এই চলছে। বর্ণের দাদি ওঝা আনার জন্য দিন রাত চেঁচাচ্ছে। বর্ণের বাবা উনার কথা কানেই দিচ্ছে না। অবশেষে আজ ওঝার নামে যে লোকটা বর্ণর সামনে বসে আছে তার নাম মোহাম্মদ আজমল চৌধুরী । পেশায় একজন সাইকোলজিস্ট বা মনোবিজ্ঞানী। বর্ণের দাদি কিন্তু ভদ্রলোককে ওঝাই ভাবছেন। সকালে আসার কথা ছিল আজমল‌ এর। কিন্তু সে এসেছে বিকেলে। তেমন কোন জরুরী কাজে ব্যস্ত ছিলনা ও। ঘুম কাটেনি তাই আসেনি। ঘুম না হলে ও কাজে মনযোগ বসে না। তাই ঠিক মতো ঘুমিয়ে এসেছে। বর্ণের বাবা খাটে বর্ণের পায়ের কাছে বসে আছে। আর আজমল বসে আছে সামনে রাখা চেয়ারে। মুখ করে আছে বর্ণের দিকে। আজমল বর্ণকে জিজ্ঞাস করলো,"তোমার জ্ঞান ফিরল কখন?"
বর্ণ গভীর ভাবে উত্তর দিল,"জানিনা।"
"তোমার বাবা আমাকে সব‌ই বলেছেন। তারপর ও তোমার মুখ থেকে সব শুনতে চাই। তুমি কি আমার প্রশ্নের উত্তর গুলো দিবে।"
বর্ণ কোনো উত্তর দিলো না। চুপ করে রইলো। কিছুক্ষণ পর আজমল এর দিকে তাকিয়ে হ্যাঁ সূচক মাথা নাড়ল। মনে হচ্ছিল ওর মাথা নাড়ানোর ক্ষমতা টুকুও ও হারিয়ে‌ ফেলেছে। আজমল বলল,"শুরু থেকে বল কি কি দেখেছো, কখন, কোথায়? তুমি যদি আমাকে সঠিক ভাবে সব তথ্য দিতে না পার তাহলে আমি তোমাকে মানসিক আঘাত থেকে বেড়িয়ে আসতে সাহায্য করতে পারবনা। আশা করি আমার কথা বুঝতে পারছ তুমি।"
বর্ণ এবারও হ্যাঁ সূচক মাথা নাড়ল। এরপর কিছুক্ষণ চুপ করে রইলো। আজমল সামনে রাখা চায়ের কাপে চুমুক দিতে লাগল। গরম চা, মুখে দিতেই মুখ পুরে গেল আজমল এর। চায়ের কাপ নামিয়ে রেখে বর্ণের দিকে তাকালো আজমল। বর্ণ আজমল এর দিকে তাকিয়ে মুচকি হাসছে। আজমল বর্ণকে স্বাভাবিক ভাবে বলল,"তুমি এখনো কিছুই বলনি। তুমি যদি আজ কিছু বলতে না চাও তবে আমি কাল এসে শুনব।"
বর্ণ কাঁপা কাঁপা গলায় ঘটনা বলতে শুরু করল। ঘটনা এগুচ্ছে আর ওর গায়ের তাপমাত্রা ও বেড়ে চলছে। গা শিউরে উঠছে বারবার। ঘটনা বলা শেষে আজমল বর্ণকে জিজ্ঞাস করল,"তোমাকে বাড়ি পৌঁছে দিয়েছে কে?"
"জানিনা!" বর্ণ বড় বড় চোখ করে বলল। যেন এই প্রশ্ন ও নিজেকে করতে ভুলে গিয়েছিল। আজমল ওকে মনে করিয়ে দিল। ওকে এখন আবার চিন্তিত লাগছে। ওর দুশ্চিন্তার অবসান ঘটালো ওর বাবা। তিনি বললেন,"ও যে বাড়ির সামনে জ্ঞান হারায়, সেই বাড়ির দারোয়ান ওর জ্ঞান ফিরিয়েছেন। আর ওকে বাড়ি দিয়ে গেছেন। তবে ঐ সময় ও একদম ঘোরের মধ্যে ছিল। জ্ঞান ছিল কিন্তু হুস ছিল না ওর। তাই হয়ত খেয়াল নেই ওর।"
"দারোয়ান কি দেখেছে ভূতকে?"আজমল জিজ্ঞেস করল।
"তা তো জানিনা। ওর এই অবস্থার কারণ ভয় এটাই কেউ প্রথমে বুঝিনি। ওর দাদি বলছিল ভয় পেয়েছ। তখন ও মাথা নাড়ল। এর আগে কিছু বলেনি।"
"আচ্ছা আজ তাহলে উঠি। আমি আবার কাল আসব। আপনি সেই দারোয়ানকে জিজ্ঞেস করে রাখবেন, যে সে কাউকে দেখেছে কিনা!"
"ভূত দেখবে কোথা থেকে। থাকলেতো।"
"যদি থেকে থাকে তাহলে দুজনি দেখবে। তা না হলে কেউ দেখবে না। আপনার চোখের গঠন আর আমার চোখের গঠন একি। আপনি যা দেখবেন আমিও তা দেখতে সক্ষম। যদি শুধু আপনি দেখেন আর কেউ দেখেনা‌ তাহলে তা হ্যালুসিনেসন ছাড়া কিছুই না।"
"আচ্ছা আমি জেনে রাখব।"
আজমল উঠে চলে গেল। যাবার সময় বর্ণের দাদি আজমলকে জিজ্ঞেস করল,"পিচাশটা আসলে কি?"
"তাই বের করতে যাচ্ছি। তবে আপনি ওর থেকে দূরে থাকবেন, ঐ পিচাশ আপনাকে কাবু করতে চায়।"আজমল বলল।
"রাম রাম! আমি তাহলে আজ‌ই আমার বোনের বাড়ি চলে যাব।"
"না, তার প্রয়োজন নেই। আপনি শুধু বর্ণের থেকে দূরে দূরে থাকবেন। তাহলেই হবে।"
"আচ্ছা হুজুর।"
আজমল নিজের হাঁসি চাপা দিয়ে বেরিয়ে গেল।

দ্বিতীয়  দিন

দারোয়ান হাসেম এমন কাউকে বর্ণের আশপাশে দেখেনি। দারোয়ান এও বলেছেন যে উনি বর্ণকে হঠাৎ থমকে দাঁড়িয়ে যেতে দেখে এগিয়ে আসেন দরজার সামনে। বর্ণের অস্বাভাবিক আচরণ দেখে উনি নিজেও অবাক হন। কোনো কারণে বর্ণ প্রচুর ভয় পাচ্ছিল। কিন্তু ভয় পাওয়ার মতো আশেপাশে কিছুই ছিল না। উনি দরজা থেকে বেরিয়ে আসতে যাবেন ঐ মুহুর্তে বর্ণ অজ্ঞান হয়ে যায়। আজমল বর্ণর দিকে তাকিয়ে জিজ্ঞেস করল,"দাদি খুব ভয়ের গল্প শোনায় তাইনা। চিন্তা নেই, আর শোনাবে না। এমনকি তোমার ধার ও ধরবে না।"
আজ‌ও রুমে ওরা তিনজনই আছে। আজমল, বর্ণ আর ওর বাবা। তবে আজ বর্ণের বাবা নাহিদ সরকার  আজমল এর পাশে চেয়ার পেতে বসেছেন। আজমল চায়ে চুমুক দিচ্ছে আর কি যেন ভাবছে। বর্ণর বাবা খুব আগ্রহের সাথে আজমল এর দিকে তাকিয়ে আছে। আজমল কিছু একটা বলবে এই আগ্রহ। আজমল চায়ের কাপ নামিয়ে রেখে নাহিদ সরকারের  দিকে তাকিয়ে বলল,"চা টা ভালো হয়েছে। আর এক কাপ কি হবে।"
বর্ণের বাবা মাথা নেড়ে বলল,"হ্যাঁ, অবশ্যই।"তিনি চায়ের কাপ হাতে মুখ বেজার করে বেরিয়ে গেল। তিনি ভেবেছিল আজমল এখন বর্ণের দেখা পিচাশকে নিয়ে কিছু বলবে।
বর্ণ নিজের পায়ের দিকে তাকিয়ে আজমলকে জিজ্ঞেস করল,"আপনার কি ধারণা, ওটা কি ছিল?"
আজমল বর্ণের দিকে অবাক হয়ে তাকিয়ে বলল,"তোমাকে এখনো বুঝতে হবে ওটা যে শুধু একটা ভ্রম ছিল।"
"এর প্রমাণ কি? ওটা ভ্রম ছিল আপনি কি করে জানলেন?"
"দেখ আমি আগের দিন‌ও বলেছিলাম যদি সবাই এক‌ই বস্তু দেখতে পায় তবে তা বাস্তব। কিন্তু সেই রহস্যময় নারীকে শুধু তুমি দেখছ আর কেউ না।"
"পিচাশদের সবাই দেখে না।"
আজমল কিছুক্ষণ চুপ করে থেকে বলল,"তোমার দাদা মারা গেছেন কত বছর হলো?"
"তিন বছর। কিন্তু এর সাথে দাদার মৃত্যুর সম্পর্ক কি?"
"কোনো সম্পর্ক নেই। তোমার দাদি তোমাকে অনেক ভূতের গল্প শুনিয়েছেন। তুমি কোন দিন তা বিশ্বাস করনি, খেয়াল করে শুনো নি। কিন্তু তোমার মস্তিষ্ক সব সংরক্ষিত করে রেখেছে। হঠাৎ করেই তুমি তোমার চিরচেনা জায়গাকে অচেনা রূপে আবিস্কার করলে। ঠিক তখনই, তুমি তোমার পরিচিত জায়গাকে অপরিচিত রূপে দেখলে।এমন সময়  তোমার মস্তিষ্কে উদ্ভট সব চিন্তা শুরু করল। মস্তিষ্কে রক্ষিত সেই ভূতের গল্পের সাথে ঐ জায়গার
নিস্তব্ধতাকে মিলিয়ে দিল।আর যখন তুমি সেই ঝনঝন শব্দকে নূপুর এর শব্দ‌ ভাবতে শুরু করলে তখন মস্তিষ্ক জন্ম দিল সেই সাদা পোশাকে  পরিহিত নারীকে, যার শাড়ি তোমার দাদির শাড়ির মতো। আমি ঠিক ধরছি?"
বর্ণ অবাক হয়ে বলল,"হ্যাঁ!" ওর হ্যাঁ এর মাঝে উত্তেজনা দেখা যাচ্ছে। আজমল বলল,"তোমার ব্যাগ এ মোট কতগুলো চেইন এর হুক রয়েছে?"
বর্ণ বলল,"বারটা। কিন্তু কেন?"
আজমল উত্তর না দিয়ে বলল,"ব্যাগটা কোথায়?"
বর্ণ হাত দিয়ে ইশারা করে দেখাল ওয়ার্ড্রপ এর উপর। আজমল উঠে গিয়ে ব্যাগটা কাঁধে নিয়ে গা সামান্য দুলিয়ে হাঁটা ধরতেই সেই নূপুর এর ঝনঝন শব্দ স্পষ্ট হতে লাগলো । বর্ণ হাসছে। আজমল বলল,"যখন এই ব্যাগ নিয়ে ভিড়ের মধ্যে হাট তখন, কোলাহলের জন্য ঝনঝন শব্দ শুনতে পাও না। কিন্তু সেই দিন হঠাৎ সব স্তব্ধ থাকায় ঝনঝন শব্দ  শুনতে পাও। ভূতের গল্পে বেশিরভাগ সময় ভূতেরা নূপুর পরতে পছন্দ করে, এটা তুমি জান। তাই হুক এর ঝনঝন শব্দকে নূপুর এর শব্দ‌ ভেবে নিলে। যখন ভয় বাড়তে শুরু করলো  তখন মস্তিষ্ক জন্ম দিল সেই পিচাশ এর। যাকে শুধু তুমিই দেখলে।"
আজমল কথা শেষ করতেই চা নিয়ে ঢুকল বর্ণের বাবা। বর্ণ স্বাভাবিক ভাবে হাসছে। নাহিদ সরকার বুঝে গেল, সে আসতে দেরি করে ফেলেছে। আজমল সাহেব যা বলার বলে দিয়েছে। 
বর্ণের বাড়ি থেকে বের হয়ে আজমল ৪নং গলির সেই ব্যস্ত সড়ক দিয়ে হাঁটছে। সেই বাগান বিলাস গাছের দিকে আজমল এর চোখ পড়লো। আজ‌ও তাতে অনেক ফুল ফুটে আছে লাল লাল পাতাগুলোর মাঝে। প্রকৃতি সব সময় নিজেকে এক অদ্ভুত সৌন্দর্য দিয়ে সাজায়। এই সাজ মানুষকে নানাভাবে ভাবিয়ে তোলে।

"সমাপ্ত "